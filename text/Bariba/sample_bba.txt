( MAT 1:1 ) Yesu Kirisin bweserun tɔ̃ka wee, wi u sãa Dafidin sikadobu. Dafidi maa sãa Aburahamun sikadobu.
( MAT 1:2 ) Aburahamu u Isaki mara, Isaki u Yakɔbu mara. Yakɔbu u Yuda mara ka win maabu ka wɔnɔbu.
( MAT 1:3 ) Yuda ka Tamari ba Farɛsi ka Sara mara. Farɛsi u Esiromu mara. Esiromu u Aramu mara.
( MAT 1:4 ) Aramu u Aminadabu mara. Aminadabu u Nasoni mara. Nasoni u Saamɔɔ mara.
( MAT 1:5 ) Saamɔɔ ka Rahabu ba Boasi mara. Boasi ka Rutu ba Yobɛdi mara. Yobɛdi u Isai mara.
( MAT 1:6 ) Isai u Dafidi mara. Dafidi u kua sunɔ, ma wi ka wi u raa sãa Yurin kurɔ ba Salomɔɔ mara.
( MAT 1:7 ) Salomɔɔ u Roboamu mara. Roboamu u Abia mara. Abia u Asafu mara.
( MAT 1:8 ) Asafu u Yosafati mara. Yosafati u Yoramu mara. Yoramu u Osiasi mara.
( MAT 1:9 ) Osiasi u Yotamu mara. Yotamu u Akasi mara. Akasi u Esekiasi mara.
( MAT 1:10 ) Esekiasi u Manase mara. Manase u Amɔɔ mara. Amɔɔ u Yosiasi mara.
( MAT 1:11 ) Yosiasi u Yekonia mara ka win wɔnɔbu sanam mɛ ba Isireliba gura ba ka da Babilonin temɔ.
( MAT 1:12 ) Ben Babilonin daabun biru Yekonia u Salatiɛli mara. Salatiɛli u Sorobabɛli mara.
( MAT 1:13 ) Sorobabɛli u Abiudu mara. Abiudu u Eliakimu mara. Eliakimu u Asoru mara.
( MAT 1:14 ) Asoru u Sadɔku mara. Sadɔku u Asimu mara. Asimu u Eliudu mara.
( MAT 1:15 ) Eliudu u Eleasaa mara. Eleasaa u Matani mara. Matani u Yakɔbu mara.
( MAT 1:16 ) Yakɔbu u Yosɛfu mara wi u kua Maarin durɔ. Maari wiya, u Yesu mara, wi ba soka Kirisi.
( MAT 1:17 ) Nge mɛya ben bwese te sɔɔ, saa Aburahamun min di n ka girari Dafidin mi, ba sãawa tɔnu wɔkura nnɛ. Saa maa Dafidin min di n ka girari saa ye ba ka bu yoru da Babilonin temɔ, ba sãawa tɔnu wɔkura nnɛ. Yen biru saa mìn di ba ka bu da Babilonin temɔ n ka Kirisin saa girari, be, ba maa sãawa tɔnu wɔkura nnɛ.
( MAT 1:18 ) Wee nge mɛ ba ka Yesu Kirisi mara. Win mɛro Maari u sãa Yosɛfun kurɔ kɛ̃ɛro, adama bu sere suana Maari u deema u gura mɔ saa Hunde Dɛɛron min di.
( MAT 1:19 ) Win durɔ Yosɛfu wi, u sãa geegii, u ǹ kĩ u Maari sekuru doke batuma sɔɔ. Yen sɔ̃na u gɔ̃ru doke u nùn yina asiri sɔɔ.
( MAT 1:20 ) Saa ye u ye bwisikumɔ saa yera Yinnin gɔrado u nùn kure dosu sɔɔ u nùn sɔ̃ɔwa u nɛɛ, Yosɛfu, Dafidin sikadobu a ku bɛrum ko a ka wunɛn kurɔ kɛ̃ɛro Maari yɛnu doke, domi gura ye u mɔ mi, saa Hunde Dɛɛron min diya.
( MAT 1:21 ) U koo bii tɔn durɔ ma, kpa a nùn yĩsiru kɛ̃ Yesu, domi u koo win tɔmbu faaba ko saa ben durum di.
( MAT 1:22 ) Yeni kpuro ya koora kpa Yinnin gari yi u gerua saa win sɔmɔn nɔɔ sɔɔn di yi ka koora,
( MAT 1:23 ) yi yi nɛɛ, "Wɔndia goo u koo gura sua kpa u bii tɔn durɔ ma, kpa bu nùn yĩsiru kɛ̃ Emanuɛli." Yĩsi ten tubusiana, Gusunɔ wãa ka bɛsɛ.
( MAT 1:24 ) Yen sɔ̃na ye Yosɛfu u yanda, u kua ye Yinnin gɔrado u nùn sɔ̃ɔwa, u Maari yɛnu doke.
( MAT 1:25 ) Adama u ǹ nùn yɛ̃ kurɔ sere u ka win bii tɔn durɔ mara. Ma u nùn yĩsiru kã Yesu.
( MAT 2:1 ) Ba Yesu marawa Bɛtelehɛmuɔ Yudean temɔ, sina boko Herodun waati. Sanam mɛ sɔɔ, kperin saria yɛ̃robu gabu ba na Yerusalɛmuɔ saa sɔ̃ɔ yari yerun di,
( MAT 2:2 ) ma ba nɛɛ, mana Yuuban sunɔ wi ba mara tɛ̃ u wãa. Domi sa win kpera wa ya kura sɔ̃ɔ yari yerɔ, yera sa na su nùn sã.
( MAT 2:3 ) Ye sina boko Herodu u gari yi nua, win bwɛ̃ra kun kpunɛ, ka Yerusalɛmugibun tii kpuro.
( MAT 2:4 ) U yãku kowo tɔnwerobu kpuro mɛnna ka wooda yɛ̃robu ma u bu bikia u nɛɛ, mana ba nɛɛ ba koo wi Gusunɔ u gɔsa ma.
( MAT 2:5 ) Ba nùn sɔ̃ɔwa ba nɛɛ, Bɛtelehɛmuɔra Yudean tem sɔɔ, domi Gusunɔn sɔmɔ u yorua u nɛɛ,
( MAT 2:6 ) "Wunɛ, Bɛtelehɛmu, Yudean tem sɔɔ, n ǹ mɔ wuna a piiburu bo Yudean wuu bakasu sɔɔ. Domi wunɛn min diya sunɔ u koo yari wi u koo nɛn tɔmbu Isireliba kpara."
( MAT 2:7 ) Yera Herodu u kperin saria yɛ̃ro be sokusia asiri sɔɔ ma u bu bikia saa ye kpera ye, ya kura mam mam.
( MAT 2:8 ) Ma u dera ba da Bɛtelehɛmuɔ. U bu sɔ̃ɔwa u nɛɛ, bu doo bu bii win gari bikia sãa sãa. Bà n nùn wa bu gɔsirama bu nùn sɔ̃, kpa win tii u maa da u nùn sã.
( MAT 2:9 ) Ye ba win gari yi nua ba kpa, yera ba swaa wɔri. Wee, kpera ye ba raa wa sɔ̃ɔ yari yerɔ, ya kpam bu swaa gbiiye sere yam mi bii wi, u wãa, ma ya yɔ̃ra yam min wɔllɔ.
( MAT 2:10 ) Ye ba kpera ye wa ben gɔ̃ru ga dora n banda.
( MAT 2:11 ) Ye ba dua diru mi, ba bii wi wa ka win mɛro Maari. Yera ba yiira ba nùn sãwa. Ma ba ben bɔɔnu kusia, ba wura wuna ba nùn kã, ka turare bwesenu yiru.
( MAT 2:12 ) Ma Gusunɔ u bu sɔ̃ɔwa dosu sɔɔ u nɛɛ, bu ku raa wure Herodun mi. Ma ba sĩa ben wuuɔ ka swaa tuka.
( MAT 2:13 ) Ye kperin saria yɛ̃ro be, ba biru kisi ba doona, ma Yinnin gɔrado u Yosɛfu kure dosu sɔɔ u nɛɛ, a seewo a bii wi ka win mɛro sua kpa a ka bu kpikiru su Egibiti gia, a sina mi sere dɔma te kon maa nun sɔ̃ a sĩima, domi Herodu u koo bii wi kasu u go.
( MAT 2:14 ) Ma Yosɛfu u seewa wɔ̃kuru u bii wi ka win mɛro sua ma u doona Egibiti gia.
( MAT 2:15 ) U sina mi sere Herodu u ka gu. Yeni ya koora kpa Yinnin gari yi u gerua saa win sɔmɔn nɔɔ sɔɔn di yi ka koora ye u nɛɛ, "Egibitin diya na nɛn bii sokuma."
( MAT 2:16 ) Ye Herodu u wa ma sɔɔ be ba na saa sɔ̃ɔ yari yerun di ba nùn yaakoru kua, u mɔru bɛsira. Ma u dera ba bii tɔn durɔbu kpuro go be ba ǹ wɔ̃ɔ yiru kere Bɛtelehɛmuɔ ka yen baru kpaanɔ kpuro. Domi u yen sanam dooru kua mìn di sɔɔ be, ba nɛɛ ba kpera ye wa.
( MAT 2:17 ) Nge mɛya ye Gusunɔn sɔmɔ Yeremi u gerua, ya koora, ye u nɛɛ,
( MAT 2:18 ) "Ba swĩi gɛɛ nɔɔmɔ Ramaɔ. Yɛ̃ro u sumɔ u weeweenu mɔ̀. Ase Rasɛliwa u sumɔ win bibun sɔ̃. Ma u yina bu nùn suuru kana domi bii be kpurowa ba gu."
( MAT 2:19 ) Herodu u gu. Win gɔɔn biru Yinnin gɔrado u Yosɛfu kure dosu sɔɔ Egibitiɔ.
( MAT 2:20 ) U nɛɛ, a seewo a bii wi ka win mɛro sua kpa i wura Isirelin temɔ, domi be ba kĩ bu bii wi go, ba gu.
( MAT 2:21 ) Ma Yosɛfu seewa u bii wi ka win mɛro sua ba kpam wura Isirelin temɔ.
( MAT 2:22 ) Adama ye u nua ma Aakelusi u bandu di Yudean temɔ win baa Herodun ayerɔ, u bɛrum kua u ka sina mi. Ma u doona Galilen temɔ, nge mɛ Gusunɔ u nùn sɔ̃ɔwa dosu sɔɔ.
( MAT 2:23 ) Ma u da u sina wuu ge ba sokumɔ Nasarɛtiɔ, kpa Gusunɔn sɔmɔbun gari yi ka koora yi yi nɛɛ, "Ba koo nùn sokuwa Nasarɛtigii."
( MAT 3:1 ) Sanam mɛ sɔɔ, Yohanu Batɛmu kowo u na u waasu mɔ̀ Yudean gbaburɔ.
( MAT 3:2 ) U nɛɛ, i bɛɛn gɔ̃ru gɔsio domi Gusunɔ u sisi u bandu swĩi.
( MAT 3:3 ) Yohanu wiya wìn gari Gusunɔn sɔmɔ Esai u mɔ̀ sanam mɛ u nɛɛ, "Goo u gerumɔ ka dam gbaburɔ u mɔ̀, i Yinnin swaa sɔnwɔ, kpa i n ye nɔɔ nɛrasiamɔ yu dɛnda."
( MAT 3:4 ) Yohanu wi, u yooyoon sansun yaberu sebua, ma u gɔnan kpaka sɛ̃ke pɔraɔ. Win dĩana twee ka tim bausu.
( MAT 3:5 ) Tɔmba na win mi saa Yerusalɛmun di ka Yudean tem kpuro, ka tem kpuron di mɛ mu daa te ba mɔ̀ Yuudɛni sikerenɛ.
( MAT 3:6 ) Ba ben toranu tuuba kua ma u bu batɛmu kua daa te ba mɔ̀ Yuudɛniɔ.
( MAT 3:7 ) Ye Yohanu u wa ma Falisiba ka Sadusiba dabinu ba na win mi u ka bu batɛmu ko, u bu sɔ̃ɔwa u nɛɛ, bɛɛ waa gɔsɔnu wara u maa bɛɛ sɔ̃ɔwa i Gusunɔn mɔru duka suuri ye ya wee.
( MAT 3:8 ) I de bɛɛn kookoosu su sɔ̃ɔsi ma i gɔ̃ru gɔsia.
( MAT 3:9 ) I kun tamaa i ko gafara wa Aburahamun sɔ̃ domi i gerumɔ i mɔ̀ u sãa bɛɛn baaba. Na bɛɛ sɔ̃ɔmɔ Gusunɔ u koo kpĩ u kpee ni sua u ka Aburahamu bibu kua.
( MAT 3:10 ) Wee, ba gbãa wasi kɔ bu ka dãa wukiri. Dãru baatere te ta ǹ bii geenu marumɔ tera ba koo bura kpa bu doke dɔ̃ɔ sɔɔ.
( MAT 3:11 ) Nɛ na bɛɛ batɛmu mɔ̀ ka nim i ka gɔ̃ru gɔsiabun seeda di, adama wi u sisi nɛn biruɔ u koo bɛɛ batɛmu ko ka Hunde Dɛɛro ka dɔ̃ɔ. U man dam kere gem gem, sere na ǹ mam tura n ka win baranu sua n nɛnɛ.
( MAT 3:12 ) U win saratia nɛni win nɔmaɔ, u koo win alikama soo yeru kura kpa u win alikama gura u doke biraru sɔɔ. Adama u koo sakosu doke dɔ̃ɔ sɔɔ wi u ku ra gbi.
( MAT 3:13 ) Sanam mɛya Yesu u na saa Galilen di u da daa te ba mɔ̀ Yuudɛniɔ, Yohanu u ka nùn batɛmu ko.
( MAT 3:14 ) Adama Yohanu u kĩ u yina. U nɛɛ, wuna n weenɛ a man batɛmu ko, yera a maa na nɛn mi?
( MAT 3:15 ) Adama Yesu u nùn wisa u nɛɛ, a de n koora mɛ gina, domi nge mɛya sa ko ka kpuro ko ye Gusunɔ u bikiamɔ. Ma Yohanu u wura.
( MAT 3:16 ) Ye u Yesu batɛmu kua u kpa, mii mii Yesu u yara nim sɔɔn di. Yera wɔlla wukiara, ma u Gusunɔn Hunde wa u saram wee nge kparuko, u na u sina win wiru wɔllɔ.
( MAT 3:17 ) Ma nɔɔ gagu ga nɔɔra wɔllun di ga nɛɛ, winiwa nɛn Bii kĩnasi wì sɔɔ nɛn gɔ̃ru dobu kpuro wãa.